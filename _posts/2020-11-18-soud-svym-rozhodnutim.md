---
date:         2020-11-18
category:     blog
tags:         praha13
layout:       post
title:        "Soud svým rozhodnutím prolomil dlouholeté cenzurování opozice na Praze 13"
image:        posts/stop.jpg
author:       vaclav.hrdlicka
---
Praha 18.11.2020 - Odvolací Městský soud v Praze potvrdil dřívější rozhodnutí obvodního soudu pro Prahu 5, které přikazuje Praze 13 otisknout v radničním periodiku STOP článek opozičních zastupitelů Václava Hrdličky (Piráti) a Zuzany Drhové (Zelení). Článek, který měl čtenáře informovat o dvou zásadních rozhodnutích vládnoucí koalice, a to jednak o vyloučení největšího opozičního klubu Zelení a Piráti pro 13 ze všech výborů zastupitelstva, a jednak o neobvyklém uzavření výborů pro veřejnost, předali opoziční zastupitelé Hrdlička s Drhovou k otištění již v průběhu května 2019.  

Redakční rada tehdy nejprve několik měsíců otištění oddalovala, a poté ve STOPu zveřejnila pouze krátkou noticku, že si článek čtenáři mohou dohledat na internetu. V září 2019 proto předseda zastupitelského klubu Hrdlička podal na základě tiskového zákona žalobu. 

> „Nebyla to bohužel naše první zkušenost s cenzurou ze strany radnice a už nebylo možné tento přístup vládnoucí koalice ODS, ANO, STAN/KDU-ČSL dále tolerovat. O tom, že je právo na naší straně, jsme nepochybovali a jsem přesvědčen, že o tom nepochybovalo ani vedení radnice, které podle mého názoru v těchto případech hrálo vždy hlavně o čas,” okomentoval Václav Hrdlička.   

Celý spor mezi zastupitelskými kluby má i neblahý dopad na hospodaření městské části. Radnice pod vedením ODS své advokáty ve zmíněném soudním sporu platila z veřejných peněz a ještě před začátkem soudního sporu si nechala externě vypracovat právní stanovisko za 70 tisíc korun. 

> “Tato záležitost byla již vícekrát soudy rozhodována, protože vládnoucí politici rádi zneužívají obecní tisk k vlastní sebepropagaci. Tentokrát soudy precizovaly výklad toho, co lze považovat za zveřejnění sdělení zastupitele v periodickém tisku územního samosprávného celku. Jasně deklarovaly, že zveřejnění odkazu na internetový článek to není a byl tak vyzdvižen samostatný význam tištěného média.” dodává zastupitel Václav Mucala

Radniční periodika jsou financována z rozpočtu radnice. Proto tiskový zákon zakotvuje povinnost poskytovat přiměřený prostor příspěvkům opozičních zastupitelů tak, aby poskytované informace byly vyvážené a nedocházelo k jednostrannému protežování a kampani vládnoucích politiků. Radnici Prahy 13 se kvůli nedodržování těchto zásad dostalo pozornosti médií a veřejnosti už v roce 2018, kdy její časopis STOP zařadilo Občanské sdružení Oživení ve své srovnávací analýze mezi vůbec nejhorší pražská periodika. Starostou městské části Prahy 13 je již od roku 2002 David Vodrážka (ODS), koalice Zelení a Piráti pro 13 je s 11 zastupiteli v tomto volebním období nejsilnějším opozičním klubem.  
