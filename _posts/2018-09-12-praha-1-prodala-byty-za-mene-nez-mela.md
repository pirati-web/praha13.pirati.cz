---
date:         2018-09-12
category:     blog
tags:         praha-1 kauzy
layout:       post
title:        "Zastupitelstvo Prahy 1 schválilo prodej bytu za 19 milionů, úřad jej však prodal za 7. Piráti podali trestní oznámení"
image:        megasale.jpg
author:       David Bodeček
---

Praha, 12. září 2018 – Piráti podali další trestní oznámení kvůli nehospodárnému prodeji bytů Prahou 1. Ač zastupitelstvo schválilo u jednoho konkrétního bytu cenu 19 milionů korun, úřad ho nakonec prodal za 7,1 milionů. Žádný znalecký posudek, zda jde o cenu obvyklou, vypracován nebyl. Výsledná cena tak byla 31 tisíc korun za metr čtvereční, což je o více než polovinu menší částka než tehdejší cena obvyklá, jak vyplývá z [cenové mapy společnosti Ekospol](https://www.hypoindex.cz/tiskove-zpravy/unikatni-cenova-mapa-vi-kolik-stoji-metr-noveho-bytu-v-praze/). Praha 1 přišla o 9 milionů.

Byt o velikosti 227,8 m2 na adrese Opletalova 15 měla dle výsledku výběrového řízení získat Olga Grillová, dcera Ivany Tykačové, manželky českého miliardáře Pavla Tykače, a to za necelých 19 milionů korun, což také v říjnu 2012 [schválilo](https://www.praha1.cz/cps/usneseni-detail.html?ID=1233308) zastupitelstvo Prahy 1. Nakonec ale byt získala Karolína Čelikovská, která podala až 5. nejvyšší (2. nejnižší) nabídku 7,1 milionů korun. [Kupní smlouva](https://github.com/pirati-web/praha.pirati.cz/raw/master/assets/pdf/smlouvy-prevod-vlastnictvi-praha-1.pdf) byla podepsána v dubnu 2013, o měsíc později paní Čelikovská byt prodala za 9,7 milionů Adamovi Zlámalovi, který ho v prosinci 2013 prodal za 10,3 milionů firmě Property & Invest Praha, spol. s r.o., jejíž majitelkou je Ivana Tykačová.

Praha 1 si v tomto případě ani nenechala vypracovat znalecký posudek na cenu obvyklou. Piráti nyní zjistili, že městská část kvůli tomu přišla o 9 milionů Kč, protože cena obvyklá dosahovala 16 milionů. Člen Pirátů z Prahy 1 David Bodeček proto podal trestní oznámení. 

> „Není možné, aby zastupitelstvo schválilo prodej bytu za určitou cenu a úřad ho pak prodal za méně než polovinu bez schválení zastupitelstvem. To, že si úřad nenechal zpracovat znalecké posudky na cenu obvyklou, je trestuhodné pochybení úředníků i politického vedení městské části, kvůli kterému Praha 1 přišla dohromady o několik desítek milionů korun,“ říká David Bodeček, který již dříve kvůli prodeji bytů Prahou 1 podal [jiné trestní oznámení](https://praha.pirati.cz/byty-praha1.html).
