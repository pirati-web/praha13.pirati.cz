---
date:         2021-01-15
category: blog
tags:         praha
title:        "Ohlédnutí za rokem 2020"
image:        posts/zmcp13.jpg
author:       Václav Hrdlička
authorId: vaclav.hrdlicka
---

Milí sousedé, přijměte pozvání k malému ohlédnutí za naším rokem 2020.

Předně, děkujeme vám všem, kteří jste nám zachovali přízeň i v uplynulém roce. Z nesnadné opoziční role jsme v něm vydobyli nejeden prostor k aktualizaci demokracie a transparentnosti pro 21. století. Tak vnímáme roli opozice a tak jsme ji jako nejsilnější opoziční klub v místním zastupitelstvu s plnou vážností přijali.

Na jednu stranu jsme měli úspěch v soudních přích s vedením městské části, na druhou stranu se podařilo konsensuálně prosadit modernizaci jednacího řádu zastupitelstva. Streamy ze zasedání vám navíc nově poskytujeme i na našem facebooku. Iniciovali jsme skutečný zájem o  řešení zápachu z továrny na krmiva, aktivně podpořili kampaň Václava Lásky, hlídali přerozdělování dotačních zdrojů a nadále pokračujeme v monitoringu chystaných staveb. 

Když se na jaře plně rozvinula epidemiologická situace, běžný chod radnice i mnohé plány přirozeně vzaly za své. Naše nabídka pomoci v nastalé situaci zůstala ze strany vedení mč nevyužita, aktivně jsme proto pomáhali po vlastní ose. Místní členové Pirátské strany přišli s iniciativou vyrábění Velikonočních balíčků dětem z ekonomicky znevýhodněných rodin. Naše spolupráce s potravinovou bankou nakonec inspirovala i vedení mč. Ve spolupráci s magistrátem jsme také participovali na informování seniorů o dostupných formách pomoci. Ze samotné zastupitelské práce pak lze vypíchnout následující:

**Hlídáme nakládání s financemi městské části**

Věděli jste, že městská část má svůj penzion v Krkonoších? Do loňského ledna, kdy jsme o jeho (ne)využívání informovali, možná ne. A možná jste také neměli ani tušení, že z peněz městské části na tento ztrátový penzion šlo za poslední tři roky 2,5 milionu korun. Evergreenem z hlediska (ne)hospodárnosti je naše televize TV13. Letos jsme navrhli, aby 6 milionů, které nas každoročně stojí, rozdělila městská část raději mezi místní učitele. 

[http://zeleniapiratipro13.cz/rozpocet-ve-stinu-covidu/](http://zeleniapiratipro13.cz/rozpocet-ve-stinu-covidu/)

 

**Prosadili jsme možnost online účasti na zasedání zastupitelstva**,

aby jeho akceschopnost nebyla ohrožena případnou karanténou zastupitelů. Díky našemu návrhu navíc budou možná i online zasedání výborů zastupitelstva. Ta byla byla kvůli nepříznivé situaci v loňském roce výrazně paralyzována. 

[http://zeleniapiratipro13.cz/zastupitele-prahy-13-maji-nove-moznost-hlasovat-i-online/](http://zeleniapiratipro13.cz/zastupitele-prahy-13-maji-nove-moznost-hlasovat-i-online/)

 

**VAFO smrdí o poznání méně…**

a my jsme pyšní, že k tomu zásadním způsobem pomohla naše zastupitelka Jana Horká. Ta stála u zrodu a všech aktivit spolku Praha pro život, z. s., který se i skrze petice a demonstrace postaral o mediální pozornost, a následně do kauzy zapojil také senátorku Balcarovou a primátora Hřiba. Fakticky tak spolek vyeskaloval problém zapáchající továrny na psí granule až ke vzniku odborné komise, která vedení firmy dopomohla najít technologické možnosti snížení zápachu a čištění vzduchu. 

[https://www.facebook.com/Prahaprozivot/posts/366438508047825](https://www.facebook.com/Prahaprozivot/posts/366438508047825)

 

**Láska se ze senátu nevytratí ani v následujících letech**    

a my z toho máme obrovskou radost. S Václavem spolupracujeme již několik let, a tak můžeme s čistým svědomím říci, že nebýt jeho osobní angažovanosti a finanční podpory, na Třináctce už by bylo vmáčknutých pěkných pár věžáků navíc. I proto jsme Václava při kampani v loňských senátních volbách podpořili, jak nejlépe jsme dovedli. A největší dík patří Vám, protože podpora voličů na Třináctce se ve vyrovnaném souboji s panem Žantovským nakonec ukázala jako zlomová. 

[https://www.facebook.com/pravoslaskou/posts/3460653374026696](https://www.facebook.com/pravoslaskou/posts/3460653374026696)

 

**Trigema Top Tower**

Jakkoliv David Vodrážka věděl o připravovaném projektu už dávno, zbytek obce o něm byl informován až ze stránek novin. Navzdory krokům Trigemy směřujícím k zahrnutí širší veřejnosti k diskuzi o bezprostředním vlivu a případném pozitivním potenciálu projektu pro okolí, byl nakonec projekt v tichosti odsouhlasen pouze vedením městské části, které je s Trigemou v těsném kontaktu. K informování zastupitelů, nebo širší veřejnosti se bohužel nikdo neobtěžoval. Nicméně, od začátku kvitujeme snahu vytvořit dohodu mezi mč a Trigemou směřující k benefitům projektu pro městskou část. Zda se mrakodrap postaví, zatím není jisté. O dalším vývoji budeme informovat.

[https://www.facebook.com/ZeleniaPiratipro13/posts/3759517507416306](https://www.facebook.com/ZeleniaPiratipro13/posts/3759517507416306)

 

**Soud řekl STOP cenzuře ve STOPu**

Většinu informací, o kterých výše píšeme, byste si ještě donedávna v radničním STOPu nepřečetli. Nám se však vloni dlouholetou cenzuru ze strany vládnoucí koalice podařilo prolomit. Soudy nám ve všech případech daly za pravdu a potvrdili povinnost městské části vyjádření opozičních zastupitelů v radničním periodiku otisknout. 

Věříme, že tento výsledek do budoucna pomůže nejen lepší informovanosti obyvatel Prahy 13, ale bude mementem pro samosprávy jiných městských částí, pokud by se snad pokoušely svobodu projevu zastupitelů omezovat.   

[http://zeleniapiratipro13.cz/vitezstvi-obrany-demokracie-na-praze-13/](http://zeleniapiratipro13.cz/vitezstvi-obrany-demokracie-na-praze-13/)

 

**Hlas voličů Pirátů a Zelených bude konečně slyšet i ve výborech zastupitelstva**

Po dlouhých letech, kdy byl Zeleným a Pirátům odepírán přístup do výborů, se ledy prolomily a politická jednání a následně i zastupitelstvo jednomyslně schválilo dovolbu našich zastupitelů do těchto poradních orgánů  zastupitelstva. Věříme, že hlas našich zastupitelů, jejich názory a zkušenosti, které ve výborech doposud chyběly, budou v důsledku obohacením pro všechny občany Třináctky.

[http://zeleniapiratipro13.cz/pirati-a-zeleni-se-po-dvou-letech-konecne-mohou-ucastnit-vyboru/](http://zeleniapiratipro13.cz/pirati-a-zeleni-se-po-dvou-letech-konecne-mohou-ucastnit-vyboru/)
