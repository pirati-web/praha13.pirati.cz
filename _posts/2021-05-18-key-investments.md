---
date:         2021-05-18
category: blog
tags:         praha
title:        "Praha 13 vs. KEY Investments aneb Jak NEinvestovat obecní peníze"
author:       JUDr. Matěj Outrata
---

 Smlouva, kterou v roce 2011 městská část Praha 13 uzavřela s Key Investments, sice neobsahuje formální chyby, ale z hlediska věcného již tak dobře neobstojí. Riziko investice je ze smlouvy patrné na první pohled.
 
 Jde o typovou smlouvu v oblasti investičních služeb, upravenou v § 37 tehdy platného zákona 591/1992 Sb. o cenných papírech. Z věcného hlediska smlouva obsahuje tyto nedostatky:
 1. Podle tohoto typu smlouvy obchodník s cennými papíry obchoduje se svěřenými prostředky podle své vlastní úvahy. V této volnosti smlouva KI nijak neomezuje a ponechává KI zcela volnou ruku při výběru investičních nástrojů. Smlouva sice uvádí „investiční strategii“ podle přílohy 1, tato příloha však fakticky žádnou strategii nestavoví.
 2. Vymezení investiční strategie v příloze 1 (rozdělení aktiv podle typu investičních nástrojů) je chybné, neboť výslovně vylučuje z portfolia akcie a podílové listy, zároveň však připouští, aby s nimi na účet zákazníka bylo obchodováno (poznámka pod tabulkou). Takové vymezení nedává smysl. Podivné je také uvedení „dlužných cenných papírů“, což není pojem používaný v investičních službách, ale název rozvahového účtu 065, tedy pojem účetní.
 3. Dané vymezení „investiční strategie“ je bez jakéhokoliv obsahu, z obchodování nevylučuje nic. **Rizikovost obchodování není tedy nijak omezena. Přitom pro bezpečné investování peněz je omezení rizika naprosto zásadní.** Běžná bývají omezení např. na veřejně obchodovatelné cenné papíry, na cenné papíry s vysokou likviditou, na státní dluhopisy (často s vymezením, kterých zemí se to týká) apod.
 4. Smlouva nezajišťuje, aby MČ při ukončení smlouvy získala zpět majetek v peněžní formě. Naopak smlouva výslovně stanoví, že při ukončení smlouvy je obchodník povinen převést zákazníkovi pouze volné peněžní prostředky. Nakoupené cenné papíry zůstávají v majetku MČ, a to bez ohledu na jejich cenu (čl. VI, odst. 5 smlouvy).

Závěrem lze jen konstatovat, že **smlouva sjednává vysoce rizikový typ investice, a tedy zjevně nevhodný po uložení veřejných peněz.**

> „Uzavření takto rizikové smlouvy vyvolává pochopitelně řadu otázek a pochybností, a to tím spíše, že suma investice činila 207 milionů korun. Ať už byla výše uvedená rizika ze strany tehdy (a dodnes) vládnoucí ODS nerozpoznána nebo ignorována, je to na pováženou,“ dodává k tomu Václav Hrdlička, předseda zastupitelského klubu Zelení a Piráti pro 13.
