---
date:         2020-11-12
category: blog
tags:         praha
title:        "Nová vyhláška zakáže na Silvestra pyrotechniku u vody i v přírodním parku"
image:        posts/zvirata-01.JPG
author:       Michaela Beránková
---
Pražští zastupitelé dnes na svém zasedání schválili vyhlášku z dílny radní Kordové-Marvanové o regulaci používání zábavní pyrotechniky. S sebou přináší i úplný zákaz vypouštění lampionů štěstí. Vyhláška vstoupí v platnost již 1. prosince tohoto roku a bude tedy platit již letos na Silvestra.

Praha schválila vyhlášku regulující užívání zábavní pyrotechniky již v roce 2017. Tehdy se jednalo o zcela novou průlomovou vyhlášku, která zakázala odpalování zábavní pyrotechniky po celý rok, mimo oslav konce roku, a to po oba inkriminované dny, na Silvestra a Nový rok. Zrovna v těchto dnech ovšem dochází v ulicích Prahy k živelnému odpalování petard. Ty způsobují problémy nejen obyvatelům, ale také jejich domácím mazlíčkům i volně žijícím živočichům. Od 1. prosince nebude možné odpalovat zábavní pyrotechniku na citlivých místech, jako jsou náplavky, ostrovy, památková zóna a místa v okolí nemocnic či domovů pro seniory.

> „Velice rád jsem podpořil tuto vyhlášku také na jednání Výboru pro legislativu, veřejnou správu a transparentnost, který ji jednohlasně doporučil ke schválení zastupitelstvem. Když jsem viděl, co zábavní pyrotechnika způsobuje volně žijícím zvířatům a co si vytrpí domácí mazlíčci, nemohl jsem hlasovat proti. Věřím tomu, že obyvatelům Prahy tato vyhláška přinese klidnější oslavy konce roku a zároveň ušetří mnoho životů nevinných zvířat,“ komentuje situaci Tomáš Murňák, předseda výboru pro legislativu, veřejnou správu a transparentnost ZHMP.

Druhá změna této vyhlášky výslovně zakazuje používat na území hlavního města Prahy výrobky, které ke svému neřízenému letu využívají zahřátý vzduch či horké spaliny z vyvíječe plamenného hoření, jako jsou zejména výrobky pod názvem lampiony štěstí, létající lampiony, létající štěstí či létající přání. Jsou totiž zdrojem častých požárů, čímž vznikají nejen škody na majetku, ale dochází také k poškozování životního prostředí a v některých případech i k ohrožení života. 
