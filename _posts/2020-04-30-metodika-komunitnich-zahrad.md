---
date:         2020-04-30
category: blog
tags:         praha13
title:        "Praha má novou metodiku pro tvorbu komunitních zahrad"
image:        posts/metodika-komunitnich-zahrad.jpg
author:       Michal Polák
authorId: michal.polak
---

Hlavní město Praha má [novou metodiku](http://envis.praha-mesto.cz/publikace_zp/metodiky/metodikaMHMP_Zivezahrady2020_web.pdf) pro tvorbu komunitních zahrad ve městě. Dokument vznikl v rámci implementačního plánu adaptační strategie Prahy na klimatickou změnu, k jehož vzniku se Praha zavázala před 5 lety. Právě vznik metodik je jedním z mnoha cílů této strategie.

> „Metodika je určená veřejnosti, aby věděla, na koho se má obrátit a jaké má možnosti, pokud se rozhodne pro založení komunitní zahrady,“ říká asistentka Tomáše Murňáka Michaela Beránková.

> „My jako Piráti podobné aktivity podporujeme. Je třeba se aktivně adaptovat na klimatickou změnu a komunitní zahradničení je jedním ze způsobů, jak toho dosáhnout,“ řekl k tomu gesční zastupitel Pirátů a místopředseda výboru životního prostředí Tomáš Murňák.

Město Praha aktivity směřující ke vzniku zahrad podporuje, protože to je v městském zájmu. Zahrady mimo jiné přispívají ke zlepšení mikroklimatu v dané lokalitě, podporují biodiverzitu a v neposlední řadě kultivují zeleň na městských pozemcích, o kterou by se metropole musela nákladně starat. Dalšími pozitivy jsou podpora setkávání Pražanů napříč generacemi a možnost zaměřit se na ekologickou výchovu těch nejmenších, kteří ve městě mají často jen velmi omezený přístup do volné přírody.

Pro zájemce o komunitní zahradničení Česká pirátská strana připravuje také Piratecon, kde se zájemci mohou setkat jak s autorkou metodiky z organizace Kokoza, tak s lidmi, kteří už mají zakládání komunitní zahrady za sebou a mohou se podělit o své osobní zkušenosti. Program bude dělen do několika bloků, ve kterých by každý mohl pohovořit o své komunitní zahradě. O úskalích a radostech, které mu každodenně přináší. Termín konání ale bude upřesněn v návaznosti na uvolňování bezpečnostních opatření nouzového stavu.

Komunitní zahradničení je také vítaným elementem zušlechťování městských vnitrobloků. Je proto možné tyto aktivity spojit, a kromě pěstování se můžete zaměřit také na kompostování, sběr dešťové vody nebo celkové zazelenění dvora záhony s okrasnými květinami. K tomu magistrát zkraje letošního roku vydal také speciální metodiku.

Praha zároveň každoročně vyhlašuje granty v oblasti životního prostředí, které mohou být využity právě na tvorbu komunitních zahrad či oživení vnitrobloků. Dotační řízení se obvykle vyhlašuje koncem kalendářního roku a podklady je třeba zaslat do konce ledna. Nejvyšší možný příspěvek je 200 tisíc korun a Praha celkově v loňském roce rozdělovala 45 milionů korun.

Praha se v roce 2015 připojila k celosvětové inciativě Mayors adapt, kde se města zavázala připravit městskou strategii, jak se vypořádat se změnou klimatu. Praha pociťuje podobné problémy jako většina měst všude na světě – vzrůstající průměrné roční teploty, zvýšený výskyt extrémních meteorologických jevů, delší časová období úplně bez srážek, přívalové deště a lokální záplavy.

V hlavním městě od roku 2017 vzniklo celkem 18 nových komunitních zahrad a v celé České republice se jejich celkový počet zdvojnásobil.

Odkaz na metodiku zde: http://envis.praha-mesto.cz/publikace_zp/metodiky/metodikaMHMP_zakladaniKZ2020_web.pdf
