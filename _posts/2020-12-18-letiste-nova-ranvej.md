---
date:         2020-12-18
category: blog
tags:         praha
title:        "Zastupitelstvo hlavního města hlasy ODS, ANO a TOP09 podpořilo výstavbu paralelní přistávací dráhy na Letišti Václava Havla"
image:        posts/ranvej.jpg
author:       Michaela Beránková, Tomáš Murňák
authorId: michaela.berankova
---

Pražské zastupitelstvo na svém čtvrtečním zasedání rozhodovalo o výstavbě paralelní ranveje na Letišti Václava Havla v pražské Ruzyni. Na program jednání byla jako pevný bod mimo jiné zařazena i změna územního plánu, která by umožnila výstavbu paralelní přistávací dráhy na Letišti Václava Havla. Tento krok by vedl ke zvýšení kapacity letiště až na 30 milionů cestujících ročně. Zastupitelstvo hlasy ODS, ANO a TOP09 její výstavbu po dlouhém jednání nakonec odsouhlasilo.

Se změnou územního plánu byla projednávaná i “Petice proti rozšíření letiště”. Petenti jako důvody pro nerozšiřování letiště uvedly nejen nežádoucí nárůst turistického ruchu v Praze na úkor kvality života jejích obyvatel, ale i zvýšení hlukové a imisní zátěže dotčených částí Prahy. Petenti argumentovali, že dojde také k přiblížení leteckého provozu o 1,5 km k obydleným částem Prahy. Upozorňovali na neodůvodněné plýtvání veřejných zdrojů, které by bylo vhodné využít jinak. I přes vysokou účast protestující veřejnosti Zastupitelstvo hlavního města Prahy schválilo podnět na změnu územního plánu v pražské Ruzyni. Podpořilo tím výstavbu paralelní přistávací dráhy, která byla zejména v zájmu vlády. Výstavbu těsně schválilo složení stran ODS, ANO 2011 a TOP09. Zastupitelé Pirátů, STAN a Praha sobě byli proti. Rada hlavního města přitom rozšíření letiště zamítla. Rozhodujícím hlasem bylo ovšem až zastupitelstvo. 

> „Mrzí mě, že podnět na změnu územního plánu prošel zastupitelstvem. Za Piráty jsme hlasovali proti tomuto podnětu společně s Prahou sobě. Víme, že paralelní ranvej negativně zasáhne velkou sídelní oblast Prahy, a ještě více zvětší negativní vliv turismu a Airbnb v centrální části Prahy.  Teď tento podnět čeká standardní kolečko projednání přes dotčené orgány a pak se vrátí jako změna územního plánu znovu do výboru pro územní rozvoj, Rady hlavního města a nakonec o finální verzi opět rozhodne zastupitelstvo, které už může mít jiné složení,“ konstatuje Tomáš Murňák (Piráti), místopředseda Výboru pro územní rozvoj, územní plán a památkovou péči hlavního města. 

Nová ranvej má posílit provoz letiště ve špičkách a také údajně zajistit zrušení nočních letů. Provozem letiště budou ještě více zasaženy městské části Praha 6, Přední kopanina, Ruzyně, Nebušice, Suchdol a Lysolaje. Z okolních obcí například Hostivice nebo Roztoky u Prahy. 
