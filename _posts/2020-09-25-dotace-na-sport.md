---
date:         2020-09-25
category: blog
tags:         praha
title:        "O drobné peníze na sport se hraje podle pravidel. Můžete ale také napsat starostovi o miliony"
image:        posts/dotace-na-sport.jpg
author:       Jana Horká
---
Není tajemství, že jako Zelení a Piráti dlouhodobě kritizujeme 
způsob, jakým radnice na Praze 13 rozděluje finance na podporu 
sportu. Tento stav přetrvává i v roce 2020. V rámci standardních 
grantů je možno získat dotaci maximálně do výše 30 tisíc Kč. Jsou 
pro ně jasně definována pravidla a podmínky směrem k žadatelům. 
Mimo těchto transparentních grantů existuje ještě možnost požádat 
o dotaci přímo pana starostu, respektive městskou část. V rámci 
těchto žádostí jsou pak jednotlivým žadatelům přidělovány dotace 
běžně v řádu statisíců korun bez jakýchkoliv pravidel. Velký 
problém je, že ze strany MČ není tato možnost podpory relevantním 
subjektům aktivně komunikována a ani o ní není žádná zmínka na 
webových stránkách Prahy 13. Jednotliví žadatelé se musí tedy 
„nějak“ dozvědět, že si mohou napsat žádost přímo na městskou 
část. Tento stav považujeme přinejmenším za neférový zejména s 
ohledem na nepoměr finančních prostředků rozdělovaných v rámci 
výše uvedených způsobů. Zatímco dotace přidělované v rámci 
“programové dotace” představují celkový objem v řádu set tisíc 
korun ročně, v netransparentních individuálních žádostech 
starostovi jsou každý rok několika málo subjektům celkově 
rozděleny jednotky milionů korun. 
Jako opozice bohužel nemáme možnost systém rozdělování dotací 
změnit. Proto se snažíme alespoň vlastními silami informovat o 
možnosti žádat o dotace přímo městskou část, aby ti, kteří o této 
možnosti nemají tušení, nebyli znevýhodnění. Obesílání starosty se 
žádostí o podporu nepovažujeme za systematické a budeme dále 
prosazovat, aby se podpora sportu, občanským aktivitám a 
neziskovým organizacím rozdělovala ve standardních grantových 
řízeních, kde se posuzuje kvalita a přínos pro MČ. 
Podrobnosti o tom, jak požádat městskou část o dotace na podporu 
sportu a volnočasových aktivit, najdete na našich stránkách: 
www.zeleniapiratipro13.cz 
Jakub Vaverka, zastupitel Klub Zelení a Piráti pro 13 
