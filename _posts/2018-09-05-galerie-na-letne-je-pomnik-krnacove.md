---
date:         2018-09-05
category: blog
tags:         praha
title:        "Místo Stalina pomník Krnáčové? Primátorka na poslední chvíli schválila projekt galerie na Letné."
image:        posts/krnacova-metronom.jpg
author:       Adam Zábranský, Jan Loužek
---

V prostoru podzemí pod bývalým památníkem má vzniknout rozsáhlá galerie. Rozhodla tak Rada hlavního města Prahy. Megalomanský projekt má být realizován bez výběrového řízení, bez jakékoliv soutěže nebo diskuze s veřejností. Konzultován nebyl ani Institut plánování a rozvoje, ani Praha 7. Piráti s takovou hurá akcí nesouhlasí.

> „Podobné projekty bývají diskutovány předem. Posuzuje se jejich dopad na okolí, zapojují se městské části a veřejnost. Tady ani nevíme, jak stavební práce pozmění park, jak provoz galerie ovlivní klidový charakter Letenských sadů a zda-li je vůbec potřebný. Jen vidíme, že paní primátorka a Rada hlavního města Prahy rozhodli,“ uvedl předseda zastupitelského klubu Pirátů Adam Zábranský.

Schválený návrh vychází z šest let staré studie, kterou si nechalo tehdejší vedení Prahy vypracovat pro řešení dlouhodobě chátrajícího místa, které je ostudou Prahy. Za tu dobu se však mnohé změnilo. Od roku 2015 působí na Letné kulturní centrum Stalin, na žulou dlážděné ploše okolo památníku mají skateboardisté unikátní prostor, který užívají desítky let. Prostor slouží pro řadu komunitních akcí a setkávání  lidí. V podzemí se už dnes různé kulturní akce konají – například festival Signal, výstava společnosti Post Bellum a další. Galerie, která se objevila zčista jasna, může toto vše nenávratně poškodit. 

> „Současná budova Národní galerie ve Veletržním paláci v pražských Holešovicích kapacitně plně dostačuje. Není potřeba ji rozšiřovat, ani nikterak doplňovat. Přestože si umění samozřejmě vážíme a podporovat jej chceme, považujeme nápad postavit galerii na rychlo před volbami za klasický politický pomník. Tentokrát paní primátorky Krnáčové, která ve funkci končí,“ dodal Zábranský.
