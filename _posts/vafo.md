---
date:         2020-08-04
category: blog
tags:         praha
title:        "Zlepšení zápachu z výrobny krmiv VAFO: Úspěch občanské iniciativy Praha pro život a Pirátů"
image:        posts/vafo.jpg
author:       Jana Horká
---
Obyvatelé na severozápadní straně Prahy si po letech mohou vydechnout: Úporný zápach, kterým okolí zamořovala výrobna zvířecích krmiv VAFO v Chrášťanech u Prahy, se v poslední době výrazně zlepšil. Za změnou stojí neúnavná aktivita občanské iniciativy Praha pro život a místních členek Pirátské strany. 

Zápach z výrobny psích granulí trápil pražské části (Jinonice, Zličín, Stodůlky, Luka, Řepy aj.) a široké okolí Chrášťan po dlouhou dobu a zdálo se, že firma je vůči všem stížnostem imunní. Členky Pirátské strany Prahy 13 se ale rozhodly, že situaci změní a připojily se v loňském roce k nově vznikajícímu občanskému sdružení Praha pro život pod vedením paní Emily Schneider. 

Všichni společně uspořádali dvě demonstrace, zorganizovali hojně podepisovanou petici a dostali celý problém do médií i před Českou inspekci životního prostředí. Pirátská poslankyně Dana Balcarová interpelovala v této věci ministra životního prostředí Brabce. Na základě tlaku aktivních občanů došlo k jednání primátora Prahy a starostů postižených městských částí se zástupci firmy a zastupitelů Středočeského kraje. Zásadní byla iniciativa Hl. m. Prahy, zastoupena IPR Praha jako účastníka řízení, při vydání integrovaného povolení (povolení ke zvýšenému objemu výroby, dále jen IP), o které VAFO žádalo Krajský úřad Středočeského kraje. To sice IP dvakrát vydalo, ale díky požadavkům a zásadním připomínkám Magistrátu hl.m. Prahy pak Ministerstvo životního prostředí nejprve vydání IP odmítlo a pak podmínilo řadou kontrol a testů.

V prosinci loňského roku vznikla pod tlakem veřejnosti odborná komise složená z dodavatelů, meteorologů i odborníků z VŠCHT (environmentální komisi vede doc. Ing. Karel Ciahotný, CSc.), která vedení firmy pomáhá najít technologické možnosti snížení zápachu a čištění vzduchu, který z provozu vychází. 

Vzhledem k řádově nižšímu zápachu zjevně občanská iniciativa přinesla své ovoce, což je dobrá zpráva pro všechny občany nejen Prahy 13: Je to zpráva o tom, že i zdánlivě prohrané boje s velkými korporacemi může rozhýbat a vyřešit aktivita nás, obyčejných občanů. Za Klub Zelení a Piráti pro 13 máme z takového úspěchu radost a situaci kolem VAFO budeme dále pečlivě sledovat. 
