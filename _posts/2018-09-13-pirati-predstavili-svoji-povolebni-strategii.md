---
date:         2018-09-13
category:     blog
tags:         praha magistrát kampaň
layout:       post
title:        "Piráti představili svou povolební strategii a tým, s nímž chtějí vést Prahu"
image:        tk-hrib.jpg
author:       Zdeněk Hřib
---

Praha, 13. září – Piráti chtějí vyjednávat o koalici z takové pozice, aby je kmotři nemohli obejít. To znamená vyhrát volby s dostatečně silným mandátem a zároveň zabránit tomu, aby ANO a ODS získaly většinu v zastupitelstvu. Za 4 roky v opozici Piráti prokázali, že znají řešení problémů Prahy a jsou alternativou této hrozící koalice. Cílem Pirátů je nyní ukázat Pražanům a celé České republice, že dokážou vést město a posunout jej do tohoto tisíciletí. K tomu dnes představili tým, který to dokáže.

Usilujeme o změnu politické kultury v Praze i v České republice celkově a transparence u nás není jen slibem na papíře. Proto jako jediná strana v Praze předkládáme jasnou a závaznou strategii povolební činnosti, kterou opravdu dodržíme.

> „Praha si zaslouží schopné a minulostí nezatížené lidi ve vedení, kteří pro ni budou pracovat na plný úvazek. Pokud nám ostatní strany nabídnou kompetentní lidi, bude splněna základní a jediná nepřekročitelná podmínka pro vznik koalice. Dále bude rozhodovat programový průnik - koalici uzavřeme s těmi stranami, které nám umožní realizovat co nejvíce z našeho programu” shrnul povolební strategii kandidát Pirátů na primátora Zdeněk Hřib.

Kromě KSČM a SPD budou Piráti jednat se všemi ostatními demokratickými stranami. Podpora libovolné Rady bude podmíněna tím, že do ní budou nominováni lidé kompetentní a „bez škraloupů“.

Kandidáti za Piráty podepsali kodex, ve kterém se zavázali nekumulovat funkce. Pokud kandidují zároveň na městské části, tak pokud se některý z nich stane radním na městské části, musí odejít ze zastupitelstva hlavního města Prahy, a naopak.

### Představení odborníků z řad Pirátů

**Profesionální a transparentní radnice**
* **Adam Zábranský** – záruka kontinuity pirátské politiky, 4 roky v zastupitelstvu hlavního města, zabývá se například hospodárnou správou městského majetku a transparencí, vyhrál několik soudních sporů s městskými firmami o přístup k informacím a to už i na úrovni Ústavního soudu
* **Mgr. Tibor Vansa** – celostátní garant Pirátů pro oblast financí, který má zkušenosti z bankovního byznysu, leader Praha 4
* **Ing. Jiří Hoskovec** – vystudovaný jaderný inženýr, nyní pracuje jako forenzní specialista na finanční zločin a vnitřní podvody ve firmách od Belgie po Pákistán

**Digitální metropole**
* **Mgr. Ing. Jaromír Beránek** – investiční manažer v technologickém startup akcelerátoru, absolvent VŠE a Právnické fakulty UK, který Praze pomůže s inovacemi
* **MUDr. Zdeněk Hřib** – manažer a informatik, navrhnul a realizoval několik rozsáhlých IT projektů, ředitel obecně prospěšné společnosti Institut pro aplikovaný výzkum, edukaci a řízení ve zdravotnictví
* **Ing. Jana Komrsková** – ministerský rada, manažer evropských projektů, leader na Praze 10

**Zdravé a čisté město**
* **Ing. Eva Tylová** – bývalá náměstkyně ministra životního prostředí a ředitelka České inspekce životního prostředí a kandidátka na senátorku na Praze 12
* **Štěpán Štrébl MPhil.** – absolvent Cambridge, s opravdovým titulem a nikoliv pouze několikatýdenním kurzem, vystudoval ekonomii a ekologii, zasadí se o realizaci cíle milionu stromů za 8 let, mimo jiné také náš volební manažer pro tyto i předchozí volby a lídr na Praze 3
* **Ing. Michal Štěpán** – odborník na dopravu, která je letos horkým tématem, vystudoval na ČVUT v Praze konstrukce a dopravní stavby

**Služby pro moderní rodinu**
* **Mgr. Eva Horáková** – Prahu pomůže resuscitovat také bývalá učitelka na zdravotnické škole a nyní medicínská konzultantka a odbornice na zdravotnictví
* **RNDr. Dan Mazur, PhD.** – celostátní garant Pirátů pro oblast školství, manažer vědeckých a výzkumných projektů, experimentální fyzik v oboru nanomateriálů, strávil 10 let vědeckou prací v zahraničí, například v USA nebo Švýcarsku, leader na Praze 5
* **PhDr. et Mgr., Vít Šimral LL.B., Ph.D. et Ph.D.** – odborník na sociální otázky a bydlení, vystudoval politologii, historii, právo, historickou sociologii a ekonometrii na univerzitách v Brně, Praze, Leicesteru a v Lucce

### Odkazy 

* [Schválený dokument povolební strategie Pirátů](https://github.com/pirati-web/praha.pirati.cz/blob/master/assets/pdf/povolebni-strategie-zhmp.pdf)
