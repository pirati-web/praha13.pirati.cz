---
date:         2020-05-20
category: blog
tags:         praha
title:        "Praha spustí projekt adopce stromů"
image:        posts/adoptuj_strom.jpg
author:       Michaela Beránková
authorId: michaela.berankova
---

Piráti na úterním jednání Výboru pro infrastrukturu, veřejnou vybavenost a životní prostředí doporučili radě spustit projekt Adopce stromu. Projekt má za úkol zapojit veřejnost do péče o životní prostředí a najít v řadách Pražanů aktivní dobrovolníky, kteří se budou stromům ve svém okolí věnovat.

> “Stromy jsou důležitou součástí životního prostředí našich domovů. Péče o ně veřejností již dlouho rezonuje, někteří občané se o stromy starají sami od sebe. Toho činnosti si vážíme a chceme tímto projektem zájem o stromy u veřejnosti podpořit. Je možno také tento projekt provázat s iniciativou Kbelík vody (kbelik-vody0.webnode.cz), která má za úkol šetřit vodou, která by jinak končila v kanalizaci. Například voda po opláchnutí ovoce nebo jakkoli jinak chemicky neznečištěna.” říká zastupitel hlavního města za Piráty Tomáš Murňák.¨

Dobrovolník, který bude chtít adoptovat strom, pouze pošle e-mailem svou žádost na příslušnou adresu. Obratem obdrží elektronický certifikát o adopci stromu. Tato data budou také zanesena do anonymní pasportizace stromů, kterou připravuje Technická správa komunikací. Piráti usilují o zveřejnění určitých dat veřejnosti na platformě GISové aplikace.

> “Inspirovali jsme se v místech, kde projekt adopce stromů úspěšně funguje, například v Hodoníně nebo od začátku května na Praze 10, za jehož spuštění vděčíme pirátské radní Janě Komrskové.  Víme o tom, že občané se již o některé stromy starají. Tento projekt určitě neznamená, že se nyní dobrovolníci budou muset nutně zaregistrovat. Jedná se pouze o doplňkový projekt v péči o stromy a lidé mohou o stromy pečovat i bez adopčního certifikátu. Stromy nebudeme ani nijak označovat, péče o ně se může násobit, což samozřejmě není na škodu.” dodává Michaela Beránková, asistentka Tomáše Murňáka.

V suchých letních měsících potřebují stromy zvýšenou zálivku a ne vždy se jim dostává ze strany města takové péče, jakou by potřebovaly. Vzhledem k tomu, že se jedná pouze o podpůrný projekt, zůstává veškerá další péče o stromy na městských firmách, zejména větší zásahy jako je ořez nebo zajištění bezpečnosti. Občanů bude týkat pouze zálivka, úprava rabátka a úklid. Projekt navíc dobrovolníky ničím nezavazuje, pokud odjedou v létě na dovolenou, tak nebudou nijak postihováni.

Cílem bylo mimo jiné také nepřetěžovat úředníky a nezatěžovat město finančně, proto vznikl tento minimalistický projekt. Od tohoto počinu si město slibuje také delší životnost a lepší technický stav stromů. Dobrovolníci totiž jakékoli změny na stromech budou moct hlásit a předejde se tam vyšším ztrátám v oblasti veřejné zeleně.
