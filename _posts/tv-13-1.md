---
date:         2020-08-20
category: blog
tags:         praha
title:        "Navrhli jsme zvýšit platy učitelům na úkor drahé Televize Praha 13"
image:        posts/tv-13-1.jpg
author:       Petr Kolář
---
Možná TV Praha 13 sledujete, možná ne, možná o její existenci nevíte. Málokdo ale tuší, že za luxus v podobě vlastní TV platí městská část každý rok cca 6 milionů korun. Zelení a Piráti dlouhodobě upozorňují na to, že potřeba vlastní televize není podložena žádnými relevatními statistikami sledovanosti a poukazují na to, že existují efektivnější a řádově levnější cesty, jak sdílet potřebné informace svým obyvatelům. 6 milionů ročně je prostě příliš a existuje celá řada aktivit, jejichž podporu považujeme za smysluplnější. Ať už v oblasti kultury, z níž zabírají výdaje na televizi zhruba polovinu (viz rozklikávací rozpočet Prahy 13), tak kdekoliv jinde. Vzhledem k tomu, že v letošním roce končí tříletá smlouva s TV poskytovatelem AV-Park, navrhli jsme za náš klub tuto neprodlužovat a ušetřené prostředky v rámci rozpočtu ještě letos přesunout na platy učitelům základních škol. Stejně jako pražští radní, kteří v loňském roce z rozpočtu města uvolnili na platy učitelů miliardu (více na našem webu), uvědomujeme si, že finanční ohodnocení učitelů v hlavním městě není příliš konkurenceschopné. Je nám proto líto, že vládní koalice na Praze 13 náš návrh nepodpořila. Pokud by se tak stalo, každý pedagogický pracovník na Třináctce si mohl polepšit o 1130 Kč měsíčně. Tak snad příště.

Mgr. Václav Hrdlička, předseda zastupitelského klubu Zelení a Piráti pro 13

